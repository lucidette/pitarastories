<!DOCTYPEhtml>
<html lang="en">
<head>
	<meta charset="UTF-8">
	<title> Khirer Putul by Abanindranath Tagore: Chapter 7 </title>
	<link rel="stylesheet" href="bengali.css">
	<meta name="viewport" content="width=device-width,initial-scale=1.0">
</head>
<body>
	<header class="fixed-header">
		<div class="logo-container">
      <img id="header-img" src="assets/pitara_logo.png"> </div>
      <nav id="nav-bar">
				<a class="nav-link" href="index.html">Home</a>
				<a class="nav-link" href="about-pitara.html">About</a>
				<a class="nav-link" href="search-pitara.html">Search</a>
      </nav>
  </header>
	<article>
			<div class="top-image">
			<img src="assets/palki.jpg"></div>
			<h1>ক্ষীরের পুতুল - সপ্তম অধ্যায়়়</h1>
			<p>বানর দেখলে ষষ্ঠীতলা ছেলের রাজ্য, সেখানে কেবল ছেলে—ঘরে ছেলে, বাইরে ছেলে, জলে স্থলে, পথে ঘাটে, গাছের ডালে, সবুজ ঘাসে যেদিকে দেখে সেইদিকেই ছেলের পাল, মেয়ের দল। কেউ কালাে, কেউ সুন্দর, কেউ শ্যামলা। কারাে পায়ে নূপুর কারাে কাঁকালে হেলে, কারো গলায় সােনার দানা। কেউ বাঁশি বাজাচ্ছে কেউ ঝুমঝুমি ঝুমঝুম করছে, কেউবা পায়ে নূপূর বাজিয়ে বাজিয়ে কচি হাত ঘুরিয়ে ঘুরিয়ে নেচে বেড়াচ্ছে। কারাে পায়ে লাল জুতুয়া, কারাে মাথায় রাঙা টুপি, কারাে গায়ে ফুলদার লক্ষ টাকার মলমলি চাদর। কোনাে ছেলে রোগা-রোগা, কোনো ছেলে মােটাসােটা, কেউ দস্যি, কেউ লক্ষ্মী। একদল কাঠের ঘোড়া টকবক হাকাচ্ছে, একদল দিঘির জলে মাছ ধরছে, একদল বাঁধের জলে নাইতে নেমেছে, একদল তলায় ফুল কুড়াচ্ছে, একদল গাছের ডালে ফল পাড়ছে, চারিদিকে খেলাধুলো, মারামারি, হাসিকান্না। সে এক নতুন দেশ, স্বপ্নের রাজ্য! সেখানে কেবল ছুটোছুটি, কেবল খেলাধুলাে; সেখানে পাঠশালা নেই, পাঠশালের গুরু নেই, গুরুর হাতে বেত নেই। সেখানে আছে দিঘির কালাে জল তার ধারে সর বন, তেপান্তর মাঠ তার পরে আমকাঠালের বাগান, গাছে গাছে ন্যাজঝােলা টিয়েপাখি, নদীর জলে, গােল-চোখ বােয়াল মাছ, কচু বনে মশার ঝাঁক। আর আছেন বনের ধারে বনগাঁ-বাসী মাসি পিসি, তিনি খৈয়ের মােয়া গড়েন, ঘরের ধারে ডালিম গাছটি তাতে প্রভু নাচেন। নদীর পারে জন্তিগাছটি তাতে জন্তী ফল ফলে, সেখানে নীল ঘােড়া মাঠে মাঠে চরে বেড়াচ্ছে, গৌড় দেশের সােনার ময়ুর পথে ঘাটে গড়াগড়ি যাচ্ছে। ছেলেরা সেই নীল ঘােড়া নিয়ে, সেই সােনার ময়ুর দিয়ে ঘােড়া সাজিয়ে, ঢাক মৃদং ঝাঁঝর বাজিয়ে, ডুলি চাপিয়ে, কমলাপুলির দেশে পুটুরানীর বিয়ে দিতে যাচ্ছে। বানর কমলাপুলির দেশে গেল। সে টিয়েপাখির দেশ, সেখানে কেবল ঝাঁকে ঝাঁকে টিয়েপাখি, তারা দাড়ে বসে ধান খেটে, গাছে বসে কেঁচমেচ করে, আর সে-দেশের ছেলেদের নিয়ে খেলা করে। সেখানে লােকেরা গাই-বলদে চাষ করে, হীরে দিয়ে দাঁত ঘষে! সে এক নতুন দেশ-- সেখানে নিমেষে সকাল, পলকে সন্ধ্যা হয়, সে দেশের কাণ্ডই এক! ঝুরঝুরে বালির মাঝে চিচিকে জল, তারি ধারে এক পাল ছেলে দোলায় চেপে ছ-পণ কড়ি গুণতে গুণতে মাছ ধরতে এসেছে; কারো পায়ে মাছের কাটা ফুটেছে, কারাে চাঁদমুখে রোদ পড়েছে। জেলেদের ছেলে জাল মুড়ি দিয়ে ঘুম দিচ্ছে এমন সময় টাপুর-টপুর বিষ্টি এল, নদীতে বান এল; অমনি সেই ছেলের পাল, সেই কাঠের দোলা, সেই ছ-পণ কড়ি ফেলে, কোন্ পাড়ায় কোন্ ঘরের কোণে ফিরে গেল। পথের মাঝে তাদের মাছগুলাে চিলে কেড়ে নিলে, কোলা ব্যাঙে ছিপগুলো টেনে নিলে, খােকাবাবুরা ক্ষেপ্ত হয়ে ঘরে এলেন, মা তপ্ত দুধ জুড়িয়ে খেতে দিলেন। আর সেই চিচিকে জলের ধারে ঝুরঝুরে বালির চরে শিবঠাকুর এসে নৌকো বাঁধলেন, তার সঙ্গে তিন কন্যে- এক কন্যে রাঁধলেন বাড়লেন, এক কন্যে খেলেন আর এক কন্যে না-পেয়ে বাপের বাড়ি গেলেন। বানর তার সঙ্গে বাপের বাড়ির দেশে গেল। সেখানে জলের ঘাটে মেয়েগুলি নাইতে এসেছে, কালো কালাে চুলগুলি ঝড়তে লেগেছে। ঘাটের দুপাশে দুই রুই কাতলা ভেসে উঠল, তার একটি গুরুঠাকুর নিলেন, আর একটি নায়ে ভর দিয়ে টিয়ে আসছিল সে নিলে। তাই দেখে ভোদড় টিয়েকে এক হাতে নিয়ে আর মাছকে এক হাতে নিয়ে নাচতে আরম্ভ করলে, ঘরের দুয়ােরে খােকার মা খােকাবাবুকে নাচিয়ে নাচিয়ে বললেন- ওরে ভোদড় ফিরে চা, খােকার নাচন দেখে যা।</p>
			<p>বানর দেখলে ছেলেটি বড়াে সুন্দর, যেন সােনার চাঁদ, তাড়াতাড়ি ছেলেটিকে কেড়ে নিলে! অমনি ষষ্ঠীতলার সেই স্বপ্নের দেশ কোথায় মিলিয়ে গেল, ন্যাজঝােলা টিয়েপাখি আকাশ সবুজ করে কোন্ দেশে উড়ে গেল, শিবঠাকুরের নৌকো কোন্ দেশে ভেসে গেল। ঘাটের মেয়েরা ডুরে শাড়ি ঘুরিয়ে পরে চলে গেল। ষষ্ঠীর দেশে কুনােবেড়াল কোমর বেঁধে, শাশুড়ি ভােলাতে উড়কি ধানের মুড়কি নিয়ে, চার মিসে কাহার নিয়ে, চার মাগী দাসী সঙ্গে, আমকাঠালের বাগান দিয়ে পুটুরানীকে শ্বশুরবাড়ি নিয়ে যেতে যেতে আমতলার অন্ধকারে মিশে গেল। তেঁতুল গাছের ভোদড়গুলো নাচতে নাচতে পাতার সঙ্গে মিলিয়ে গেল— দেশটা যেন মাটির নিচে ডুবে গেল।</p>
			<p>বানর দেখলে কোথায় ষষ্ঠীঠাকরুণ, কোথায় কে! বট তলায় দিঘির ধারে ছেলে কোলে একলা দাড়িয়ে আছে! তখন বানর লােকজন ডেকে সেই সােনার চাঁদ  ছেলেটিকে পালকি চড়িয়ে, আলাে জ্বালিয়ে বাদ্যি বাজিয়ে সন্ধ্যাবেলা দিগনগর ছেড়ে গেল।</p>
			<p>এদিকে পাটলি দেশে বেয়াইবাড়ি বসে বসে রাজা ভাবছেন- বানর এখনাে এল না? আমার সঙ্গে ছল করলে? রাজ্যে গিয়ে মাথা কাটব। বিয়ের কনেটি ভাবছে- না জানি বর দেখতে কেমন ? কনের মা-বাপ ভাবছে- আহা, বুকের বাছা পর হয়ে কার ঘরে চলে যাবে! রাজবাড়ির চাকর-দাসীরা ভাবছে কাজ কখন সারা হবে, ছাদে উঠে বর দেখব। এমন সময় গুরু গুরু ঢােল বাজিয়ে, পো পো বাঁশি বাজিয়ে, টকবক  ঘােড়া হাঁকিয়ে ঝক্‌ম আলাে জ্বালিয়ে, বানর বর নিয়ে এল। রাজা ছেলেকে হাত ধরে সভায় বসালেন, কনের বাপ বিয়ের সভায় মেয়ের হাত জামাইয়ের হাতে সঁপে দিলেন, পাড়া-পড়শী বরকে বরণ করলে, দাস-দাসী শাঁক বাজালে, হুলু দিলে-- বরকনের বিয়ে হল।</p>
			<p>রাজা ছেলের বিয়ে দিয়ে তার পরদিন বৌ ছেলে নিয়ে, বাঁশি বাজিয়ে, ঘােড়া হাঁকিয়ে বানরের সঙ্গে দেশে ফিরলেন। পাটলি দেশের রাজার বাড়ি এক রাত্তিরে শূন্য হয়ে গেল, মা-বাপের কোলের মেয়ে পরের ঘরে চলে গেল।</p>
			<p>এদিকে রাজার দেশে বড়রানী দুদিন দুরাত কেঁদে কেঁদে, ভেবে ভেবে, ভোর বেলা ঘুমিয়ে ঘুমিয়ে স্বপ্ন দেখছেন ষষ্টিঠাকরুন বলছেন, রানী, ওঠ। চেয়ে দেখ তাের কোলের বাছা ঘরে এল। রানী ঘুম ভেঙে উঠে বসলেন, দুয়ারে শুনলেন দাসীর ডাকছে ওঠ গো রানী ওঠ, পাটের শাড়ি পর, বৌ-বেটা বরণ করগে!</p>
			<p>রানী পাটের শাড়ি পরে বাইরে এলেন। এসে দেখলেন সত্যিই রাজা বৌ-বেটা এনেছেন! হাসিমুখে বর-কনেকে কোলে নিলেন, ষষ্টির বরে দুঃখের দিনের ক্ষীরের ছেলের কথা মনে রইল না, ভাবলেন ছেলের জন্য ভেবে ভেবে ক্ষীরের ছেলে স্বপ্ন দেখেছি।</p>
			<p>রাজা এসে ছেলেকে রাজ্য যৌতুক দিলেন, সেই রাজ্যে বানরকে মন্ত্রী করে দিলেন, আর ছেলের বৌকে মায়ারাজ্যের সেই আট হাজার মানিকের আটগাছি চুড়ি, দশশাে ভরি সােনার সেই দশগাছা মল পরিয়ে দিলেন। কন্যের হাতে মানিকের চুড়ি যেন রক্ত ফুটে পড়ল, পায়ে মল রিনিঝিনি বাজতে লাগল, ঝিকিমিকি জ্বলতে লাগল।</p>
			<p>হিংসেয় ছছাটোরানী বুক ফেটে মরে গেল।</p>

		</article>
		<div class="chapter-nav">
			<a class = "triangle-left" href="khirer-putul-ch6.html"> </a>
		</div>
		</body>
